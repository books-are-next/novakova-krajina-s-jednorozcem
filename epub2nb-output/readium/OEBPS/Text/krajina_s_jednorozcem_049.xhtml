<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>krajina_s_jednorozcem-46</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="krajina_s_jednorozcem-46" xml:lang="cs-CZ">
		<div class="Z-kladn--textový-r-meček">
			<p id="_idParaDest-45" class="MLP_uroven2_kapitola ParaOverride-1">Desátá kapitola</p>
			<p class="MLP_text_bez1radku ParaOverride-1">Přemýšlívám o&#160;tom, jaké by bylo mít vedle sebe člověka, pro něhož jsem na světě nejprvnější. Málokomu se něco takového poštěstí, málokomu. A&#160;přece, nejenom sny…</p>
			<p class="MLP_text ParaOverride-1">A&#160;já? Jsem sama. A&#160;jsem v&#160;kleci. Nemám už radost, z&#160;čeho jsem ji mívala&#160;– ani z&#160;hlasu cikád, který se odráží o&#160;hradby a&#160;směřuje nahoru do hlubiny, naplňující mě závratí, úzkostí ze smrti a&#160;odvahou překročit ji jako práh. Kdyby nebylo klece, nemusela bych o&#160;ní přemýšlet tolik.</p>
			<p class="MLP_text ParaOverride-1">A&#160;teď přišli a&#160;řekli: můžeš. Můžeš odejít. Nejsi vázána slibem, neboť slib nedodržel ten druhý. Měl povinnost ti věnovat alespoň úctu, ne-li lásku, kterou nevynutíš. Měl povinnost, poněvadž jsi mu dala dar&#160;– ne menší než staroslavný trůn hrdé země, ne menší než její korunu. Ba větší jsi nabídla, kdyby byl stál o&#160;tvé přátelství. Nestál, co na tom… Týrat tě ponížením však právo nedostal!</p>
			<p class="MLP_text ParaOverride-1">Ano, mluvili pravdu. Vždyť copak si vybíráme lože, z&#160;něhož se zrodíme? Copak jsme vinni vinami svých předků, nebo slavní jejich slávou? Ani slavní, ani vinni…</p>
			<p class="MLP_text ParaOverride-1">A&#160;přece… jsme cizími vinami obtíženi, potřísněni, jak blátem dlouho vlečený plášť.</p>
			<p class="MLP_text ParaOverride-1">Tolik bezpráví ulehlo mezi nás, mezi jeho a&#160;mne, lze ho překlenout? Já už nechci, nemám sílu být dál trpělivá… a&#160;zůstat v&#160;kleci, když otevírají dveře a&#160;říkají, abych protáhla křídla bolavá nucenou zahálkou!</p>
			<p class="MLP_text ParaOverride-1">Není můj manžel ani podle obyčeje předků, ani podle srdce a&#160;skutků, není můj manžel… Víme to oba, hrajeme hru, přetvařujeme se před druhými a&#160;snad i&#160;před sebou. On hraje o&#160;korunu… A&#160;o&#160;co hraju já?</p>
			<p class="MLP_text ParaOverride-1">Není tvůj manžel… říkají…</p>
			<p class="MLP_text ParaOverride-1">Nemyslela jsem, že bude jeho nenávist tak pošetilá, aby mi vzala i&#160;pouhé zbytky odhodlání vydržet až do konce po boku někoho, kdo je dobrý vladař, ale mou přítomnost bere jen jako přívažek svého úřadu. Nutný a&#160;nechtěný.</p>
			<p class="MLP_text ParaOverride-1">Nevydržím. Ještě jsem mladá. Jsem hezká, dosud. Možná bych nalezla někoho, kdo by mě měl rád. Mohla bych se líbit očím neznámého muže, líbit se jeho srdci, být pro něj důležitá.</p>
			<p class="MLP_text ParaOverride-1">Nedokážu to… nedokážu nevyletět z&#160;klece, když mi otevřeli! Nedokážu zítra lhát, až se zeptají. Nedokážu a&#160;nechci… Lhát…</p>
			<p class="MLP_text ParaOverride-1">Chvěju se nadšením a&#160;očekáváním, jen pomyslím na okamžik, v&#160;němž se znova stanu vlastní paní. Přijdou a&#160;budou se mi klanět, nosit dary, posílat pěvce s&#160;ústy plnými krásných slov, která budou mít v&#160;sobě sotva polovinu pravdy, zato budou okouzlující, vášnivá, nádherná. Dům, v&#160;němž jsem nyní vězněm, bude můj. Vyjdu z&#160;něj, kdykoli a&#160;kamkoli budu chtít, a&#160;třeba ho opustím napořád!</p>
			<p class="MLP_text ParaOverride-1">A&#160;potom potkám někoho, kdo dám-li mu dar, odplatí za něj aspoň vděčností, jestliže na lásku nezbyde. Vždyť není v&#160;Rozemsku jen jediný muž schopný dobře vládnout! Vždyť tu není jen Dharid-Nyr se svou záští!</p>
			<p class="MLP_text ParaOverride-1">Mám poslední příležitost, zítra. Všichni to tak vidí a&#160;mají pravdu. Ten, jehož jsem posadila na trůn, je stále silnější, nikdo ho nesvrhne, až přejde rok. Potom už nebude záležet na mně, pak už bude jen on&#160;– vladař. Tak jsem to přece kdysi chtěla… Aby získal vládu, již mu nikdo nevyrve. Mocného muže jsem vybrala pro rozemský trůn.</p>
			<p class="MLP_text ParaOverride-1">Jenže jsem nevěděla, netušila, jak bude k&#160;neunesení každý den od okamžiku, kdy se mu zaslíbím. Nemám chuť na jediný další krok. Všechna mě opustila, když vrzly zamřížované dveře a&#160;odkudsi z&#160;dálky mi svobodně dechlo do tváře, do duše, nadějí, radostí… O&#160;čem chci vlastně ještě rozhodovat?</p>
			<p class="MLP_text ParaOverride-1">Den ode dne silnější je Dharid-Nyr. Za rok ho nikdo z&#160;trůnu nesesadí, za rok by ho museli už jedině zavraždit…</p>
			<p class="MLP_text ParaOverride-1">Za rok, nebo zítra.</p>
			<p class="MLP_text ParaOverride-1">Ví to. Než by mě však přišel prosit o&#160;podporu, raději nechá zem, aby ho pohltila i&#160;s&#160;jeho pýchou, s&#160;jeho nenávistí…</p>
			<p class="MLP_text ParaOverride-1">Myslela na to, jak stála před lety skrytá za sloupy arkád nad Sněmovním sálem a&#160;vybírala mezi velmoži.</p>
			<p class="MLP_text ParaOverride-1">Myslela na to, jak vybrala.</p>
			<p class="MLP_text ParaOverride-1">Myslela na člověka, který v&#160;ní nenávidí jejího otce, Karai-Dharovy zločiny a&#160;vlastní nekonečnou bolest.</p>
			<p class="MLP_text ParaOverride-1">Myslela na jeho samotu a&#160;tušila, že je sotva lehčí než ta její.</p>
			<p class="MLP_text ParaOverride-1">Myslela na oběť. Jeho i&#160;svou.</p>
			<p class="MLP_text ParaOverride-1">A&#160;představila si trest, co by stihl dnešního vládce, kdyby ho zítra její svědectví srazilo z&#160;trůnu.</p>
			<p class="MLP_text ParaOverride-1">Dají ho koňmi uvláčet? Jako by se do mých vlastních rukou řemeny zařezávaly, trhaly kůži na zápěstích… Jako by se moje vlastní tělo měnilo v&#160;balík zpřerážených kostí, v&#160;ubohý krvavý cár, odpudivý a&#160;politováníhodný zároveň…, zatímco kameny a&#160;tráva odletují od kopyt splašených koní obtížených děsivým břemenem… Já sama jako bych umírala, zbavována nejen života, ale také cti.</p>
			<p class="MLP_text ParaOverride-1">Koňmi uvláčet… Smrt určená křivopřísežníkům a&#160;zločincům, jejichž jména mají být lidmi zapomenuta navěky. Otče světel! O&#160;čem chci vlastně ještě rozhodovat?</p>
			<p class="MLP_text ParaOverride-1">Jestli hrát hru, v&#160;níž tak jako tak budu poražena?</p>
			<p class="MLP_text ParaOverride-1">Neklidné město neklidně dřímalo. Vzrušené, lačné zítřka, lačné povyražení, lačné krve.</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">Ráno. Až příliš rychle přišlo, jako by i&#160;ono projevilo zarážející dychtivost, nakaženo lidmi.</p>
			<p class="MLP_text ParaOverride-1">„Pojďte, pomozte mi s&#160;oblékáním.“</p>
			<p class="MLP_text ParaOverride-1">Charin Zara zavolala chůvu a&#160;obě dívky, které jí Dharid-Nyr před časem poslal.</p>
			<p class="MLP_text ParaOverride-1">„Co ti mám připravit, má holubičko?“ ptala se Lita.</p>
			<p class="MLP_text ParaOverride-1">„Roucho mé matky připrav, stříbrný pás a&#160;čelenku.“</p>
			<p class="MLP_text ParaOverride-1">„Jako tenkrát! Rozhodla ses!“</p>
			<p class="MLP_text ParaOverride-1">„Ano, rozhodla.“</p>
			<p class="MLP_text ParaOverride-1">Přiléhavý světle šedý šat z&#160;přepychové cizokrajné látky matného lesku, úzké rukávy, prostřižené po celé délce a&#160;odhalující kresbu na pažích, draky a&#160;lilie, od zápěstí, kde jsou staženy stříbrnou stuhou, rozšířené a&#160;splývající v&#160;mohutných záhybech skoro na podlahu, sukně od boků dolů řasnatá, připomínající vodu, zvlněnou jezerní hladinu v&#160;pošmourném zářijovém dni. Nakonec pás sesazovaný z&#160;křehkých plíšků, čelenku v&#160;podobě dvojice sokolů na okamžik spočinuvších na rozpuštěných vlasech… a&#160;opánky… Jen závoje dnes chybějí.</p>
			<p class="MLP_text ParaOverride-1">Služebnice kněžně pomáhají oblékat slavnostní roucho rozemských paní, které ženy z&#160;vladařského domu nosívají, jdou-li svobodně a&#160;samy k&#160;okamžiku rozhodnutí. Roucho, jež Charin Zara naposledy oblékla ve svatební den. Lita se šťastně usmívá. Panny jsou bledé a&#160;uhýbají očima, snad aby z&#160;nich kněžna nevyčetla úzkost.</p>
			<p class="MLP_text ParaOverride-1">A&#160;potom ji doprovodily přede dveře kněžniných komnat. Dva vyslanci zvolení sněmem čekají. Dovedou Charin Zaru do severního křídla hradu, kde se ve sněmovním sále sešla vybraná rozemská šlechta. Ostatní, zemané, chudí rytíři, obyčejní lidé, se shromáždili na nádvořích, na přilehlých náměstích.</p>
			<p class="MLP_text ParaOverride-1">Před lety tu taky byli, aby vyslechli svatební slib a&#160;poklonili se novému vládci. Dnes budou svědky vladařova pádu. Pět a&#160;půl roku. Pět a&#160;půl roku osamění horšího, než bylo předchozí, neboť bylo osaměním bez naděje. Pět a&#160;půl roku, a&#160;přesto chodby vedoucí do dvorany jako by dosud vzpomínaly na tehdejší jitro, jako by dosud odrážely hlasy slavnostně vystrojených dívek, které doprovázely nevěstu za ženichem, na hlavách věnce z&#160;květin a&#160;peří.</p>
			<p class="MLP_verse_-I-_-12-12- ParaOverride-1">„… dala se zlákat<br/>gazela mladá,<br/>gazela mladá, šedavá celá,<br/>dala se zlákat<br/>lovcovým hlasem.<br/>Toho, kdo zpívá,<br/>uvidět chtěla<br/>gazela mladá, šedavá celá,<br/>toho, kdo zpívá,<br/>uvidět chtěla…“</p>
			<p class="MLP_text ParaOverride-1">Teď tudy kráčí stejná žena v&#160;jiném doprovodu, a&#160;je to, jako by vězenkyně následovala své strážce. Doléhá na ni stín a&#160;strach, že svou hru prohraje příliš brzo, s&#160;každým dalším krokem ho přibývá. Naposled váhá, bolestně váhá s&#160;očima duše žádostivě upřenýma na rozvírající se mřížoví. Jde a&#160;za družičky má obavy a&#160;nerozhodnost. Krok a&#160;ještě krok. Zalkle se rozléhají ozvuky těch kroků mezi zdmi.</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">Desítky mužů obrácených k&#160;ní, tu a&#160;tam povědomý obličej, letmo poznaný v&#160;letech předcházejících jejímu sňatku. Ale ať povědomí, nebo viděni poprvé, všichni, před nimiž stála, byli pro ni cizinci. Netušila, kolik z&#160;mužů ve dvoraně nyní dychtí po vladařově pádu, kolik spravedlivě váhá, kolik by se za něj rvalo do posledního dechu a&#160;kolik prostě čeká, kam se obrátí vítr.</p>
			<p class="MLP_text ParaOverride-1">Krev tepe ve spáncích, přehlušujíc všechno. Zbývá jen rytmus vlastního srdce, do nějž se vtěsnalo vnímání světa okolo.</p>
			<p class="MLP_text ParaOverride-1">Pokročila vpřed a&#160;zastavila se vedle Dharid-Nyra. Úzkostné vědomí sebe sama ustoupilo vědomí jeho blízkosti. Blízkosti člověka, který jí ukřivdil, který ji ponížil, který ji nenáviděl a&#160;k&#160;němuž byla připoutána, navzdory tomu všemu a&#160;pro to všechno, připoutána nejen slibem daným z&#160;rozumu, připoutána nespočetnými nocemi samoty na pokraji zoufalství, kdy zdi se otřásaly prolezlé zlými myšlenkami jak hady a&#160;štíry, připoutána nespočetnými dny v&#160;kleci, nespočetnými myšlenkami, které prchaly a&#160;směřovaly jediným směrem.</p>
			<p class="MLP_text ParaOverride-1">Strach, napadlo ji, jaký strach?</p>
			<p class="MLP_text ParaOverride-1">Dharid-Nyr ji pozdravil mlčky, lehce zamračený. V&#160;jeho vystupování by nikdo z&#160;přihlížejících nerozpoznal sebemenší náznak napětí.</p>
			<p class="MLP_text ParaOverride-1">Zůstala stát před davem, vyčkávajícím ortel, jenž zazní z&#160;jejích úst. Všimla si konečně i&#160;Atham-Sega, hezkého sebevědomého šlechtice vystrojeného s&#160;až přehnanou marnotratností. Usmíval se, dravec jistý kořistí.</p>
			<p class="MLP_text ParaOverride-1">Nečekala, až se jí začnou ptát. Až jí vyrazí z&#160;ruky jedinou zbraň, již si připravila, jediný štít. Teď, teď je čas nasadit masku a&#160;sehrát hru, kterou si sehrát předsevzala.</p>
			<p class="MLP_text ParaOverride-1">Poslední krok, přímo proti těm ve dvoraně, ne přespříliš blízko, ale aby na ni dobře viděli. Pak zdvihla hlavu. Ten pohyb mnohému připomněl jejího otce, ten pohyb, prozrazující sílu hrdého rodu. Zpupného rodu, rodu odvážných kořistníků a&#160;bezohledných válečníků, rodu proklatců. A&#160;rodu dávných dobrých vladařů, o&#160;nichž se dosud za nocí pod hvězdami zpívá, u&#160;slavnostních ohňů děti opakují jejich jména po starcích, aby nebyla zapomenuta. Neboť nebýt jich, kdovíkdo by roznesl Rozemsko na kopytech koní.</p>
			<p class="MLP_text ParaOverride-1">Zdědila po nich moc, o&#160;které sama nevěděla. Kdyby věděla, nemusela teď hrát úlohu, na niž se minulou noc mnoho hodin připravovala mučivým vzpomínáním na otce a&#160;jeho způsob vystupování před&#160;poddanou šlechtou. Nic by jí nepomohla maska, nemít tu moc ve skutečnosti vrozenou, třebaže se ostře střetala s&#160;její plachostí. Moc působit na lidi. Stejnou moc, jíž využil Karai-Dhar, aby svedl národ k&#160;válce a&#160;strhl do neštěstí, moc vládnout nad lidskými srdci.</p>
			<p class="MLP_text ParaOverride-1">Muži ve Sněmovním sále rozeznali žár, který oslepuje a&#160;zotročuje, pro nějž se umírá, oheň, pro nějž se vrhneš do zatracení a&#160;budeš mít přitom bláhový pocit nevýslovného štěstí. Uviděli plamen, který se dočkal svého času, času účtování, kdy smete, co ho ničilo, co ho zadupávalo do popela, co mu upíralo svobodu zářit, třeba pro potěšení démonů. Budeš spálen tím plamenem, Dharide kníže z&#160;domu Nyrů, budeš jím spálen po právu. Jediné slovo postačí.</p>
			<p class="MLP_text ParaOverride-1">A&#160;hlas uvyklý jen tichému rozmlouvání v&#160;kruhu stěn se vznesl nad shromáždění s&#160;udivující zvučností.</p>
			<p class="MLP_text ParaOverride-1">„Proč jste mě zavolali, rozemští šlechtici?“</p>
			<p class="MLP_text ParaOverride-1">Obracela se na ně jak paní na služebníky. Nehodilo se, aby žena takto jednala s&#160;muži, bylo to neslýchané a&#160;jenom dávné báje kazily děti smyšlenkami o&#160;časech, kdy na trůn usedaly královny a&#160;muži je poslouchali. Před Charin Zarou však znejistěli mnozí. Dokonce Atham-Seg krátce podlehl jejímu kouzlu. Odpověděl jí uctivě a&#160;s&#160;hlubokou úklonou, jako by skutečně promlouval ke svrchované vládkyni.</p>
			<p class="MLP_text ParaOverride-1">„Vznešená paní, dcero Karai-Dharova, dědičko rozemských vládců! Přišli jsme se ptát, zda muž, jenž nyní panuje zemi, splnil sliby, které ti dal před svědky ve svatební den. Doneslo se nám, že s&#160;tebou hanebně nakládá a&#160;že není ve skutečnosti tvým manželem podle zákonů a&#160;obyčejů předků. Pokud je to pravda a&#160;nejsi jeho manželka, on nemá právo sedět na rozemském trůně. Je pouhým uchvatitelem koruny, lživladařem a&#160;zaslouží…“</p>
			<p class="MLP_text ParaOverride-1">Nedovolila mu dokončit, co měl na jazyku.</p>
			<p class="MLP_text ParaOverride-1">„Jak se opovažuješ,“ pravila ostře a&#160;obočí v&#160;jemné tváři se přísně semklo. „Jak se opovažuješ takto mluvit o&#160;svém pánu? Měl bys padnout na kolena a&#160;prosit ho za odpuštění!“</p>
			<p class="MLP_text ParaOverride-1">Dav překvapeně zahučel. Nikdo ve shromáždění nečekal podobnou odpověď, stejně jak nečekali, že místo křehké, plaché, zakřiknuté dívky budou mít co do činění s&#160;bytostí očividně rozhodnutou podrobit si každého, kdo se jí vzepře. Už jen to, jak Charin Zara jednala, některým postačilo co důkaz Dharid-Nyrovy neviny.</p>
			<p class="MLP_text ParaOverride-1">Atham-Seg však vsadil do hry všechno a&#160;nechtěl se vzdát, ani když se domnělý hlavní spojenec ukázal být protivníkem.</p>
			<p class="MLP_text ParaOverride-1">„Odpusť, vznešená paní,“ ohradil se tentokrát méně uctivě, zato tvrdě, „musím trvat na svém. Odpověz, jestli ten, který nosí rozemskou korunu, je tvůj manžel, nebo všechny, i&#160;tebe samu, podvedl. Třeba ti není po chuti přiznat takovou hanebnou urážku. Věz však, že ji smyjeme zrádcovou krví. A&#160;také pamatuj: jde o&#160;trůn, nejen o&#160;tvoji hrdost!“</p>
			<p class="MLP_text ParaOverride-1">Mnozí šlechtici začali pokyvovat. Ano, všechno je možné. Třeba i&#160;to, že Dharid-Nyr nátlakem přiměl ženu jednat tak, jak nyní jedná. Je-li ona silná, on je mocnější.</p>
			<p class="MLP_text ParaOverride-1">„Ať přísahá!“ zvolal kdosi a&#160;přidalo se k&#160;němu několik desítek hlasů. Kouzlo, jímž si je kněžna podmanila, polevilo. S&#160;radostí se z&#160;něj vymaňovali a&#160;připadali si trochu poníženi sami před sebou, že je natolik vyvedla z&#160;míry mladá dívka. Atham-Seg změnu vycítil.</p>
			<p class="MLP_text ParaOverride-1">„Ano, paní, přísahej! Jak jinak máme vědět, zda tě zrádce nepřinutil ke lži?“</p>
			<p class="MLP_text ParaOverride-1">Pokročil kupředu a&#160;sevřel jílec meče. Smeteme i&#160;tebe, maličká, pokud nepovolíš, prozrazoval ten mimovolný, sebevědomý pohyb.</p>
			<p class="MLP_text ParaOverride-1">Dharid-Nyr přistoupil až k&#160;ženě a&#160;i&#160;jeho ruka sklouzla na jílec. Rytíř Mar a&#160;všichni muži z&#160;královské družiny zpozorněli připraveni k&#160;boji. Rozruch ve dvoraně opět vystřídalo napjaté ticho.</p>
			<p class="MLP_text ParaOverride-1">Ale dřív než Dharid-Nyr cokoli udělal, dívka chytla jeho dlaň do svých a&#160;tím dotykem ho přiměla obrátit udivenou tvář k&#160;ní.</p>
			<p class="MLP_text ParaOverride-1">„Přísahám tedy,“ pronesla tak zvučně, aby to slyšeli i&#160;ti, co se tlačili vzadu u&#160;dveří otevřených a&#160;vedoucích na první hradní nádvoří, zaplněné rovněž do posledního místa, „a beru vás všechny za svědky, že tohoto muže jsem si vyvolila za manžela a&#160;slibuji mu dnes znova jako před lety svou věrnost a&#160;úctu. Z&#160;lidí náležím jedině tomuto člověku a&#160;on náleží mně!“</p>
			<p class="MLP_text ParaOverride-1">Zástup se zavlnil. Atham-Seg se chystal cosi křiknout, snad aby přísahala jinak, přesně podle jeho přání. Nedostal se však k&#160;tomu, neboť nastalý rozruch přerušil tentokrát sám vladař. Přikryl ženinu dlaň dlaní svou a&#160;jejich spojené ruce se pozdvihly a&#160;klesly v&#160;měkkém nenápadném pohybu opisujícím kruh. Míarští v&#160;sále okamžitě poznali gesto, které bylo součástí jejich svatebních zvyků. Zařiny prsty se zachvěly a&#160;Dharid-Nyr měl na okamžik dojem, že se mu chtějí vytrhnout.</p>
			<p class="MLP_text ParaOverride-1">„A&#160;já přísahám, že patřím k&#160;této ženě, jak ona ke mně. Znova, jak za svítání prvního dne, jí slibuji věrnost a&#160;úctu a&#160;ochranu.“ Potom se obrátil k&#160;šlechtě v&#160;sále a&#160;dodal s&#160;důrazem: „A&#160;ještě přísahám, že ať mě obviníte z&#160;čehokoli, zmýlí se, kdo by tvrdil, že Charin Zaru nemiluji. Neboť je mi drahá jako vlastní duše!“</p>
			<p class="MLP_text ParaOverride-1">Nebylo pochyb o&#160;tom, čeho byli právě svědky. Ti dva obnovili starý slib a&#160;stěží teď někdo mohl říct, že tento muž a&#160;tato dívka nejsou manželé, i&#160;kdyby tomu před chvilkou bylo jinak. Lepší obhajobu Dharidova práva na trůn nebylo možné vymyslet.</p>
			<p class="MLP_text ParaOverride-1">Ale poslední vladařova slova způsobila ve dvoraně pozdvižení. Pro jedny byla konečným důkazem panovníkovy neviny, pro jiné důvodem k&#160;zášti, neboť poznali, že prohrávají bitvu, sotva začala. A&#160;pro hrstku zasvěcených to byla zjevná lež.</p>
			<p class="MLP_text ParaOverride-1">Charinina ruka se vysmekla z&#160;Dharid-Nyrova stisku. Výraz znechucení a&#160;bolesti, který přelétl po náhle smrtelně bledé tváři, skryla dívka jen s&#160;největším úsilím. Přesto Dharida chránila dál, i&#160;teď, když ji znova zklamal. Neprozradila jeho lež, ačkoli hrozivě jasně pochopila, že se obětovala pro někoho, koho špatně odhadla, koho přecenila.</p>
			<p class="MLP_text ParaOverride-1">Stejně bledý jako kněžna byl i&#160;Séned-Mar. A&#160;také někteří další z&#160;Dharidových blízkých přemáhali rozpaky, klopili oči k&#160;zemi, mračili se, uhýbali pohledům přátel. Thoren, který do dvorany přišel za svou paní, vypadal, že se užuž na knížete Nyra vrhne.</p>
			<p class="MLP_text ParaOverride-1">„Lže!“ zvolal Atham-Seg, rychle zahánějící vlastní nejistotu. Ustoupit už nedokázal. „Je to křivopřísežník, sami jste svědky! Copak jste neslyšeli, co se povídá po celém Rozemsku? Strpíte snad zločince na trůně?“</p>
			<p class="MLP_text ParaOverride-1">Hodil ta slova mezi shromážděnou šlechtu jak pochodeň do slámy. Okamžitě povstal křik, hádky, proklínání, obhajoby. Brzy nato v&#160;rozdvojeném davu blýskly zbraně, o&#160;pochvy cinkly tasené meče, zablýskly se, třeskly…</p>
			<p class="MLP_text ParaOverride-1">„Thorene, odveď svou paní! Ručíš mi za její bezpečí hlavou!“ zavolal Dharid-Nyr, než tasil sám.</p>
			<p class="MLP_text ParaOverride-1">Ochránit Charin Zaru bylo to jediné, v&#160;čem byl Thoren, vladařovou zjevnou lží otřesený, ještě ochoten poslechnout svého knížete a&#160;někdejšího zastánce.</p>
			<p class="MLP_text ParaOverride-1">„Pojď, má paní, rychle odtud! Rychle!“</p>
			<p class="MLP_text ParaOverride-1">Nepohnula se, dokud ji nevzal za ruku a&#160;neodvedl pryč jako slepce.</p>
			<p class="MLP_text ParaOverride-1">Nemusels přece pošpinit čest křivou přísahou! vyčítala v&#160;duchu svému muži, vnímajíc pouze napůl, že ji Thoren vleče chodbami dál a&#160;dál od Sněmovního sálu do jejích komnat, že cestou míjejí k&#160;bitce se sbíhající vojáky. Křivopřísežník, jsi křivopřísežník, opakovala. Nikdo po tobě takovou přísahu nežádal a&#160;nemohl ji vynutit! Láska k&#160;manželce není nic, co bys potřeboval k&#160;obraně před svými žalobci! Taková vypočítavost&#160;– a&#160;snad i&#160;zbabělost! Zbabělost! Měla jsem dovolit, aby tě dali koňmi uvláčet! Věřila jsem ti, proč jsi mě tolik zklamal?</p>
			<p class="MLP_text ParaOverride-1">Konec hry. A&#160;porážka, která zarmucuje k&#160;smrti.</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">Boj se rozšířil z&#160;hradu do města i&#160;za jeho brány, do pasteveckých tábořišť. Dole u&#160;velkého náměstí někdo zapálil kupecké vozy. Čpavý dým stoupal na palácové návrší a&#160;podoben útočícímu hadu se tyčil až nad cimbuří a&#160;střechy, dusivě, štiplavě se otíraje o&#160;mraky.</p>
			<p class="MLP_text ParaOverride-1">Ale to, co zpočátku hrozilo stát se bitvou, změnilo se brzy v&#160;pouhé potyčky a&#160;rvačky. Vladař byl přece nepochybně obhájen, a&#160;to dokonce dívkou, jejíž svědectví ho mělo stát trůn a&#160;hlavu. Slovo ženy, obvykle v&#160;Rozemsku ve veřejných věcech bezcenné, opět rozhodlo o&#160;budoucích dnech země.</p>
			<p class="MLP_text ParaOverride-1">Atham-Seg padl. Mnozí ocenili jeho odvahu, s&#160;níž se bil až doposledka, ale nazvali ho přitom pošetilcem a&#160;pospíšili na něj zapomenout. Bylo mnoho zraněných, málokdo však byl zabit.</p>
			<p class="MLP_text ParaOverride-1">Z&#160;vladařových lidí, kteří po jeho boku bojovali ve dvoraně, si každý sice odnesl nějaké škrábnutí, ale nikdo nezahynul. Jen Séned-Mar byl těžce raněn. Bratranec a&#160;nejbližší spojenec Atham-Sega ho zezadu zasáhl mečem, zatímco rytíř pomáhal vládci, v&#160;prvním okamžiku napadenému hned z&#160;několika stran, odrazit útok. Klesl Dharid-Nyrovi k&#160;nohám a&#160;kníže, přesvědčen o&#160;přítelově smrti, bojoval potom jako smyslů zbavený.</p>
			<p class="MLP_text ParaOverride-1">Ještě za soumraku se tu a&#160;tam ozval ve městě třeskot zbraní, až se večer konečně rozbil o&#160;únavu a&#160;o&#160;meče panovníkových vojáků, jako se vlny rozbíjejí o&#160;pobřežní skálu. Rozplynul se, utopil v&#160;oslavách vítězství, které strhly i&#160;ty dříve nerozhodné. Za dne se v&#160;Yzaru bojovalo, večer a&#160;v&#160;noci připíjelo vítězům, tančilo a&#160;zpívalo, obojí stejně divoce a&#160;nezadržitelně.</p>
			<p class="MLP_text ParaOverride-1">Vladařův první rytíř však stál na pokraji smrti. Když ho zvedali ze zakrvácené podlahy, na chvíli se probral.</p>
			<p class="MLP_text ParaOverride-1">Dharid-Nyr přidržoval bezvládnou hlavu, zatímco Nybem a&#160;další dva muži rytíře pomalu pokládali na nosítka.</p>
			<p class="MLP_text ParaOverride-1">„Proč jsi křivě přísahal?“</p>
			<p class="MLP_text ParaOverride-1">Séned namáhavě šeptal. Na rtech se mu objevila krev.</p>
			<p class="MLP_text ParaOverride-1">„Nikdy v&#160;životě jsem nepřísahal křivě. A&#160;ani dnes, ani dnes ne! Musíš mi věřit!“</p>
			<p class="MLP_text ParaOverride-1">Nedočkal se odpovědi. Séned-Mar ztratil vědomí.</p>
			<p class="MLP_text ParaOverride-1">Rána byla zlá a&#160;felčaři jen rozpačitě krčili rameny, i&#160;když Dharid neváhal slíbit za záchranu přítelova života tolik, že by jim to bohatě vystačilo do konce dnů.</p>
			<p class="MLP_text ParaOverride-1">Na kamenné dlažbě Sálu sněmů zůstala kaluž chladnoucí, srážející se krve a&#160;nad ní pitvorně rozšklebené poloticho. Dharid-Nyr před ním utekl.</p>
		</div>
</body>
</html>