<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>krajina_s_jednorozcem-37</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="krajina_s_jednorozcem-37" xml:lang="cs-CZ">
		<div class="Z-kladn--textový-r-meček">
			<p id="_idParaDest-36" class="MLP_uroven2_kapitola ParaOverride-1">První kapitola</p>
			<p class="MLP_text_bez1radku ParaOverride-1">Eistha Char se líně pohupovala v&#160;sinském kotvišti okukovaná zvědavým davem, který se sběhl na nábřeží, jen se novina o&#160;králově návratu rozšířila po městě. Byla to krásná loď a&#160;přes veškeré nepřátelství, kterému se stěží mohlo vyhnout cokoli, co připomínalo nedávnou válku, ji mnozí obdivovali. Vypadala vedle těžkých kupeckých korábů jako mladičká panna, již poprvé přivedli na slavnost, a&#160;sličná tvář příďové sochy se usmívala se zasněnou bezelstností na molo, na hradby pevnosti, na rozčilené, vzrušené lidi. Voněla solí a&#160;chaluhami jako kterákoli jiná loď a&#160;v&#160;jejím ráhnoví usedali racci stejně jako na ráhnech lodí ostatních.</p>
			<p class="MLP_text ParaOverride-1">Král zavítal nejprve do pevnosti. Zavřel se s&#160;panem Česetou, městským správcem, a&#160;dopodrobna se ho vyptával na všechno, co se událo v&#160;zemi, zatímco byl její vladař pokládán za mrtvého. Pán nad Sinem a&#160;okolními usedlostmi dokázal svého krále zpravit o&#160;všem poměrně přesně. Nejen proto, že v&#160;Sinu jako v&#160;jiných přístavních městech se noviny zdaleka i&#160;blízka scházely jak nitky na tkalcovském stavu, ale i&#160;proto, že pan Česeta byl bystrý a&#160;máloco si nechal ujít, na máloco neměl vlastní náhled.</p>
			<p class="MLP_text ParaOverride-1">Krále uvítal s&#160;nadšením a&#160;upřímně pohnut. Vždyť patřil mezi jeho zastánce. Zato na pětici Latydarových průvodců shlížel zprvu s&#160;nepokrytým odporem. Rozemská válka vzala panu Česetovi mladou manželku. Přesto se městský správce brzy podvolil vladařovu přání a&#160;zákonu pohostinství. Povolal dokonce své dvě dcery, aby se rozemským hostům věnovaly. Sám vyslal služebníka s&#160;radostnou zprávou do Trynovce a&#160;potom dlouze rozmlouval s&#160;králem mezi čtyřma očima.</p>
			<p class="MLP_text ParaOverride-1">Česetovy dcery měly sotva osmnáct let, byly dvojčata a&#160;tuze se podobaly jedna druhé. Obě sněžné jak labutí peří, světlých, skoro bílých vlasů a&#160;očí barvy jezírek, v&#160;jaká tají ledovce v&#160;domovině jejich matky, která před lety přišla do Trynu odkudsi ze severu. Byly plaché a&#160;křehké, ale zdaleka ne hloupé. Dokázaly přijmout i&#160;tak podivné hosty, jaké jim přivedlo toto ráno, s&#160;jemnou vznešeností, bez ohledu na to, že měly z&#160;cizinců ve skutečnosti strach.</p>
			<p class="MLP_text ParaOverride-1">Rozemští úzkost dívek vycítili, snad o&#160;to spíš, že kromě Séned-Mara neznali trynsky ani slovo a&#160;musela jim vystačit gesta, tón hlasu, pohyb bílé šíje, když se půvabná hlava s&#160;nevídaně světlou korunou vlasů plaše odvrací, tížena jakousi krutou vzpomínkou.</p>
			<p class="MLP_text ParaOverride-1">Podivné snídání v&#160;sinské pevnosti potkalo rozemské šlechtice. A&#160;možná jim nebylo méně úzko než dcerám pana Česety, snad naopak víc, třeba jinak. Nejraději by se vrátili na Eisthu Char a&#160;zvedli kotvy, nebo alespoň trávili čas s&#160;lodníky, kteří zůstali na palubě.</p>
			<p class="MLP_text ParaOverride-1">Séned-Mar však určil jinak. Měli doprovodit rozemského krále až do sídelního města. Teprve tam totiž, při zasedání zemské Rady, má být rozhodnuto, jestli se rozemským lodím otevřou trynské přístavy. A&#160;proto je nutné snášet tíseň blízkou pokoření, která vyvěrá odevšad, i&#160;z&#160;pouhé blízkosti plachých trynských dívek, které jim nalévají víno a&#160;přitom snad myslí na matčinu krev prolitou rozemskýma rukama.</p>
			<p class="MLP_text ParaOverride-1">Dojedli. Latydar stále nepřicházel. Rozhostily se rozpaky. Nevrlí psi ještě víc zneklidněli a&#160;museli být vyvedeni z&#160;místnosti, poněvadž se začali na hosty osopovat. Nakonec, když už to bylo k&#160;nesnesení, všiml si Séned-Mar loutny pověšené na zdi. Ztopená ve stínu skrývala se před cizinci, jen vyřezávaná hlavička na ně potměšile mrkala zalitá pramínkem světla dopadajícího dovnitř skrze ozdobnou mříž.</p>
			<p class="MLP_text ParaOverride-1">Jedna z&#160;dívek postřehla rytířův pohled a&#160;chytila se ho jak spásné myšlenky.</p>
			<p class="MLP_text ParaOverride-1">„Dovolíte-li, zahraju.“</p>
			<p class="MLP_text ParaOverride-1">Sotva se však loutny dotkla, aby ji sňala ze zdi, vrátil se v&#160;doprovodu pana Česety král. Rozhoupaný nástroj ťukl zvučně do kamenné stěny, potom zkonejšeně zmlkl a&#160;znehybněl. Rozemští rytíři i&#160;trynské šlechtičny vydechli úlevou.</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">Koně cválali, pokrývajíce se prachem. Pole s&#160;mladým obilím vyrážejícím stébla a&#160;na nich klasy, meze, stromy, Blata kolem ústí Modravy do moře, vesnice, trnková křoviska, všechno rychle míjelo. Zraku zbyl jen letmý dojem z&#160;barev a&#160;rozmazaných tvarů, lehce dotknutých barvami, rozpitými v&#160;předletní křehkost.</p>
			<p class="MLP_text ParaOverride-1">Lidé, kteří zahlédli šlechtickou družinu ujíždějící k&#160;sídelnímu městu, taktak rozeznali znaky na praporcích sinského pána Česety, ostře pleskajících nad hlavami jezdců a&#160;zpěněnými šíjemi koní.</p>
			<p class="MLP_text ParaOverride-1">Latydar spěchal. Toužil se spěchem zbavit tísně. Tísně z&#160;návratu domů, kde ho v&#160;prázdnotě komnat čeká spolu se vzpomínkami zostřená bolest. Možná doufal během putování stepí, během cesty po moři, že až se vrátí do Trynu, probudí se z&#160;hrozivého snu. Že vejde do bran svého paláce a&#160;Halýša mu vyběhne naproti, na rukou dítě. Bláhovost! Zatímco byl pryč, nic se neobrátilo k&#160;dobrému, jen odumírala naděje, připomínajíc špatně ošetřovaný štěp.</p>
			<p class="MLP_text ParaOverride-1">A&#160;přál si snad setřást i&#160;to zvláštní pohnutí, které se ho zmocňo­valo od chvíle, kdy se nohou znova dotkl rodné země, která se k&#160;němu vstřícně obracela, po týdnech potupy, po týdnech bezdomoví žádoucí jako málokdy. Zvedala se od moře k&#160;mírným kopcům, vlnu za vlnou, nikde jednotvárnost rozlehlých rovin, ať pohlédneš kterýmkoli směrem, tvé oko se zachytí na něčem jiném. Přitom však stále otevřený, svobodný prostor, ničím nepřeťatý, ničím nepokřivený.</p>
			<p class="MLP_text ParaOverride-1">Nakonec museli zvolnit, koně byli unavení. Slunce se přehouplo přes poledne a&#160;pálilo. Nějaké dívky, co praly a&#160;bělily prádlo u&#160;Modravy, se zvědavě vztyčily od práce a&#160;pozorovaly jezdce. Byly u&#160;vody samy, a&#160;přece by v&#160;jejich chování nikdo nenašel stín strachu. Připadaly si v&#160;bezpečí. Séned-Mar si dobře všiml jejich bezstarostnosti a&#160;bodla ho závist.</p>
			<p class="MLP_text ParaOverride-1">Latydar jel první, o&#160;dvě délky před svými průvodci, zachmuřený. Teprve když se jim z&#160;vrcholu vyvýšeniny otevřel pohled na Trynovec, dovolil, aby s&#160;ním ostatní srovnali krok. Mrak z&#160;ustarané tváře pro tu chvíli zmizel. Jeho město. Latydar přejížděl očima po kamenné siluetě s&#160;výrazem ne nepodobným starostlivé něze a&#160;s&#160;pýchou. Dokonce se otočil po rytíři Marovi, zvědav, zda vyčte v&#160;jeho tváři obdiv, jejž si Trynovec podle Latydarova přesvědčení zasloužil.</p>
			<p class="MLP_text ParaOverride-1">„Nádherné město!“ řekl Séned-Mar. A&#160;vyslovil to rozemsky, víc k&#160;sobě než k&#160;mladému králi. Latydar spokojeně pobídl koně do klusu.</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">Zpráva, že se král vrací, se Trynovcem rozšířila jak požár, přeskakujíc od prahu k&#160;prahu. Když Latydar vjížděl do městských bran, rozhoupaly se zvony ve věžích chrámu, ozvaly se rohy z&#160;hradeb, do výšky vzlétla hejna vyplašených holubů, ulice i&#160;náměstí se zaplnily lidmi jako o&#160;velkém svátku. Sešlo se jich tolik, až se družina musela místy davem téměř prodírat.</p>
			<p class="MLP_text ParaOverride-1">Latydar naslouchal nesčetným pozdravům poněkud udiven. Postřehl v&#160;nich totiž nelíčené potěšení a&#160;radost. Nikdy ho Trynští takto nevítali, ani po vítězném návratu z&#160;bojiště. Nikdy. Trynský lid přece vždycky toužil po jiném vládci, jeho, Latydara, jen trpně přijal a&#160;on se s&#160;touto skutečností nakonec smířil a&#160;vyrovnal, jako se vyrovnal s&#160;ponižováním, jímž ho častoval vlastní otec. Uzavřel se do pyšné lhostejnosti.</p>
			<p class="MLP_text ParaOverride-1">Také teď se v&#160;sedle napřímil, zdvihl hlavu a&#160;pokračoval v&#160;cestě s&#160;odtažitým výrazem, pečlivě, ale vratce zastíraje vzrůstající překvapení.</p>
			<p class="MLP_text ParaOverride-1">Jakýsi žebravý louteník začal starodávný chvalozpěv, jímž Trynští vítali své vládce při návratu z&#160;dalekých nebezpečných cest, ale pozměnil slova. Zpíval pak několik veršů stále dokola a&#160;dav se k&#160;němu pozvolna přidával, hlas po hlasu. Než král dospěl k&#160;paláci, jako by už zpíval kamennými ústy sám Trynovec:</p>
			<p class="MLP_verse_-I-_-12-12- ParaOverride-1">„Buď zdráv, ty, kdo se vracíš,<br/>ty, kdo se vracíš, vítr ve vlasech!<br/>Vítej ve městě, které jsi z&#160;trosek vztyčil,<br/>které jsi vybudoval na spáleništi,<br/>které jsi obehnal pevnými hradbami!<br/>Vítej ve městě bílých havranů se zlatými věnci!<br/>S&#160;láskou volají tvé jméno,<br/>jméno toho, kdo se vrací, vítr ve vlasech…“</p>
			<p class="MLP_text ParaOverride-1">Na schodech paláce stála dívka. Štíhlá, vysoká, plavá, v&#160;bílé sváteční říze. Několik kroků před ostatním dvorem. Odpolední paprsky se protahovaly vysokým arkýřem boční branky a&#160;obtékaly její nehybnou postavu.</p>
			<p class="MLP_text ParaOverride-1">Séned-Marovi ta neznámá připomněla alabastrovou sochu věštkyně Arksy, která zdobila Síň sněmů v&#160;Yzaru. Měl pocit, že nyní hledí do živé tváře té bájné Rozemčanky, jejíž krása prý dokázala probudit lásku i&#160;v&#160;srdci kamene a&#160;pobřežních skal, zato živí se pro tu krásu v&#160;kámen obraceli.</p>
			<p class="MLP_text ParaOverride-1">Ale to už se dívka pohnula, vyrovnanost zmizela a&#160;napovrch vyplulo dosud dobře ovládané rozrušení. Prostoupilo ji společně s&#160;městem, s&#160;dunícími zvony. Rozběhla se ze schodů k&#160;Latydarovi, který právě seskakoval z&#160;koně. Zapomněla pro ten okamžik, že je správkyně a&#160;k&#160;jejímu úřadu se nyní nehodí utíkat přes nádvoří a&#160;vztáhnout ruce ke&#160;králi v&#160;gestu napolo volajícím po objetí na uvítanou.</p>
			<p class="MLP_text ParaOverride-1">„Latydare! Dnešek je požehnaný den, můj bratře!“</p>
			<p class="MLP_text ParaOverride-1">Sevřel beze slova ty vztažené dlaně, ty dlouhé, půvabně tvarované, stále prochladlé prsty. Cítil se zaskočen projevenou vroucností, jíž u&#160;Veljany neuvykl, ještě víc než chováním lidí ve městě.</p>
			<p class="MLP_text ParaOverride-1">Dívala se na něj rozšířenýma očima. Pomalu se uklonil a&#160;políbil ji dvorně na konečky prstů. Pak zašeptal:</p>
			<p class="MLP_text ParaOverride-1">„Taky jsi mi chyběla, Veljano. Ne, nesmíš plakat!“ Pohlédl na dívku, usmál se a&#160;dodal žertem: „Co by pověděli moji skvělí dvořané, kdybys plakala pro můj návrat?“</p>
			<p class="MLP_text ParaOverride-1">Vešli do paláce.</p>
			<p class="MLP_text ParaOverride-1">Rohy jeden po druhém umlkaly. Dunění zvonů zvolna sláblo.</p>
		</div>
</body>
</html>