<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>krajina_s_jednorozcem-13</title>
		<link href="../Styles/idGeneratedStyles.css" rel="stylesheet" type="text/css"/>
	</head>
	<body id="krajina_s_jednorozcem-13" xml:lang="cs-CZ">
		<div class="Z-kladn--textový-r-meček">
			<p id="_idParaDest-12" class="MLP_uroven2_kapitola ParaOverride-1">Desátá kapitola</p>
			<p class="MLP_text_bez1radku ParaOverride-1">„Měla by ses vdát,“ ozvala se tiše Elyna Haberova z&#160;Lužinky. Klopila přitom oči jako ostatně téměř vždycky, když s&#160;někým mluvila o&#160;vážných věcech a&#160;vrozená nesmělost ji tísnila víc než jindy.</p>
			<p class="MLP_text ParaOverride-1">Halýša se zasmála. Pečlivě rukou urovnala právě došitou košili z&#160;běleného lnu, chystanou do Elyniny výbavy, a&#160;začala ji skládat.</p>
			<p class="MLP_text ParaOverride-1">„Žertuješ!“ řekla. „Nikdy bych nečekala, že budeš mluvit jako bratrova žena.“</p>
			<p class="MLP_text ParaOverride-1">Elyna se lehounce zarděla, přela se nerada&#160;– ale za chvilku pokračovala.</p>
			<p class="MLP_text ParaOverride-1">„Nedělá dobrotu, žiješ-li s&#160;bratrem a&#160;jeho rodinou pod jednou střechou…“</p>
			<p class="MLP_text ParaOverride-1">„To mi připomínat nemusíš!“ bránila se dívka s&#160;lehkou podrážděností.</p>
			<p class="MLP_text ParaOverride-1">Sestřenka její rozhořčení raději přeslechla.</p>
			<p class="MLP_text ParaOverride-1">„Ty,“ pokračovala, „nepatříš k&#160;lidem, kteří dokážou složit ruce do klína&#160;– dokonce potřebuješ víc, držet v&#160;rukách otěže. Naše Rynša se ti v&#160;tom podobá, jinak bych to tak snadno nepoznala… Postavilas Pomezí na nohy, vzkřísilas ho, vedla lidi, všechno sama&#160;– a&#160;teď o&#160;ničem rozhodovat nemůžeš, a&#160;ani nechceš…“</p>
			<p class="MLP_text ParaOverride-1">„Jistě, je to jejich statek&#160;– a&#160;Zalka se beztoho dívá křivě, připadá-li jí, že se jí příliš pletu do hospodyňských věcí.“</p>
			<p class="MLP_text ParaOverride-1">„Vidíš!“ Haberova dcera upírala oči na svou výšivku stále zarytěji. Skončit nepříjemný hovor však nechtěla.</p>
			<p class="MLP_text ParaOverride-1">Už několik dní se nedokázala zbavit vzpomínky na návštěvu v&#160;Pomezí. Přijela náhle, bez ohlášení, vracela se okolo z&#160;Borovnice a&#160;potřebovala se o&#160;něčem se sestřenkou poradit. V&#160;domě zastihla jen hospodyni, hospodář vyrazil zrána do Borovnice, dvorská čeleď byla pod tvrzí na lukách, nastala senoseč. Červnová tráva sahala sekáčům mnohde skoro po pás, vždyť po horkém dubnu přišel květen samý déšť.</p>
			<p class="MLP_text ParaOverride-1">Mladá paní na Pomezí upadla tváří v&#160;tvář návštěvnici do rozpaků.</p>
			<p class="MLP_text ParaOverride-1">„Ilša je na lukách, nedá si říct, šla hrabat trávu… Měla by se vdát!“</p>
			<p class="MLP_text ParaOverride-1">Tehdy se Elyna Zalčiným starostem v&#160;duchu zasmála. Vydala se příbuznou vyhledat&#160;– a&#160;rozeznala ji už z&#160;dálky. Osmahlá dívka právě ustala v&#160;práci, narovnala záda a&#160;upravila si rukou pocuchané vlasy. Potom zničehonic zahodila hrábě, odešla na okraj louky a&#160;opřela se zády o&#160;strom. Zadívala se k&#160;obloze&#160;– a&#160;jako by ji nezajímalo nic, jen kupící se oblaka.</p>
			<p class="MLP_text ParaOverride-1">Elynu to zarazilo. Podobné počínání se k&#160;Ilše nehodilo. Působilo nepřirozeně, aby ona lhostejně opustila započatou práci, uprostřed písničky zmlkla, jako by se jí cosi navýsost dotklo, cosi zabolelo.</p>
			<p class="MLP_text ParaOverride-1">Blížilo se poledne. Děvčata sušící seno, unavená sluncem, už opustila veselé popěvky. Drobná, hezky boubelatá světlovláska s&#160;pěkným hlasem se pustila do starobylé balady.</p>
			<p class="MLP_verse_-I-_-12-12- ParaOverride-3">„Kéž bych já byla sokolem na tvojí rukavici,<br/>tvým prstenem, tvou korouhví, křišťálem na tvém jílci…“</p>
			<p class="MLP_text ParaOverride-1">Světlovláska zpívala. Halýša Jaldevicova se mračila&#160;– a&#160;vypadala najednou velice osaměle. Zvedla ruku, bezděky přejížděla prsty po hezké agrafě, kterou měla připnutou na živůtku, a&#160;její myšlenky se brouzdaly kdovíkde.</p>
			<p class="MLP_text ParaOverride-1">Elyna znala osamělost dobře&#160;– i&#160;osamělost mezi lidmi. Sžila se s&#160;ní&#160;– ale k&#160;její sestřence osamělost nepatřila.</p>
			<p class="MLP_text ParaOverride-1">„Možná by ses měla po někom ohlížet,“ pokračovala teď se vzpomínkou na senoseč v&#160;Pomezí. „Stačilo by prstem kývnout, líbíš se každému. I&#160;na jaře, o&#160;Slavnosti hříbat…“</p>
			<p class="MLP_text ParaOverride-1">Halýša mlčela a&#160;stála k&#160;sestřence odvrácená zády. Elyna cítila, že se zlobí. Lekla se a&#160;chtěla všechno zmírnit žertem.</p>
			<p class="MLP_text ParaOverride-1">„Ruku bych dala do ohně, že ses líbila i&#160;trynskému králi.“</p>
			<p class="MLP_text ParaOverride-1">„Co je mi po trynském králi!“</p>
			<p class="MLP_text ParaOverride-1">Halýša téměř vykřikla. Druhá dívka sebou překvapeně trhla nad tou prudkostí, píchla se jehlou do prstu a&#160;kapka krve málem potřísnila plátno.</p>
			<p class="MLP_text ParaOverride-1">„Co je mi po všech těch bláznech, kteří se snaží okrást mě o&#160;můj klid! Nebudu se vdávat. Jen se Pomezí zmůže natolik, aby mi bratr mohl vyplatit podíl, koupím si vlastní půdu&#160;– a&#160;k&#160;tomu muže nepotřebuji.“</p>
			<p class="MLP_text ParaOverride-1">Potom se otočila tváří k&#160;sestřence a&#160;už klidněji řekla:</p>
			<p class="MLP_text ParaOverride-1">„Pojď, ještě se podíváme, co je třeba zítra v&#160;Borovnici nakoupit.“</p>
			<p class="MLP_text ParaOverride-1">Elyna kývla. Za živý svět by se už neodvážila prodloužit doznělý rozhovor o&#160;jediné další slůvko.</p>
			<p class="MLP_hvezdicky ParaOverride-1">*&#160;*&#160;*</p>
			<p class="MLP_text_bez1radku ParaOverride-1">Halýša pobídla klisnu.</p>
			<p class="MLP_text ParaOverride-1">Na stráních zapalovali ohně slunovratu, přijede domů pozdě. Jindy by ji to mrzelo, dnes ne. Zprotivily se mně slavnosti! uvědomila si&#160;– a&#160;musela se usmát, tak zvláštně si připadala, když si opakovala: Halýša Jaldevicova nemá ráda ani slunovraty, ani dožínky, ani…</p>
			<p class="MLP_text ParaOverride-1">Hrdlo se jí stáhlo.</p>
			<p class="MLP_text ParaOverride-1">Míjela na cestě houf vesnických děvčat spěchajících k&#160;ohni. Uctivě ji pozdravily, ale sotva je minula, pokračovaly v&#160;prozpěvování.</p>
			<p class="MLP_verse_-I-_-12-12- ParaOverride-1">„Veliký měsíc, čaromocná máta,<br/>červnová tráva rozesmátá,<br/>na prahu stanul slunovrat,<br/>ještě výš nechte ohně plát.“</p>
			<p class="MLP_text ParaOverride-1">Ze staženého hrdla stoupala zahlcující hořkost.</p>
			<p class="MLP_text ParaOverride-1">Ublížil jsi mi! vyčítala v&#160;duchu muži, s&#160;jehož hlasem se jí spojila damalská písnička o&#160;slunovratu. Ublížil jsi mi&#160;– a&#160;ani o&#160;tom nevíš.</p>
			<p class="MLP_text ParaOverride-1">Tak hloupě ztratit sebe sama, pro někoho, kdo se mnou mluvil párkrát v&#160;životě&#160;– a&#160;navíc si se mnou ošklivě zahrál! Žádal mě o&#160;ruku, ze žertu&#160;– z&#160;rozmaru, z&#160;nerozumu&#160;– a&#160;ještě mě urazil.</p>
			<p class="MLP_text ParaOverride-1">A&#160;teď? Jakýpak je tvůj slunovrat, můj Latydare? Veselý, jistě.</p>
			<p class="MLP_text ParaOverride-1">Zapomněls už i&#160;moje jméno.</p>
			<p class="MLP_text ParaOverride-1">Já sotva dýchám, protože jsi uloupil všechno, co ve mně zrálo a&#160;čekalo odmala&#160;– tušila jsem, že až se zamiluji, bude to, jako bys hodil pochodeň do vyzrálého pole. Ne, horší, plameny se nasytí obilím a&#160;uhasnou. Tolik mládenců by mi rádo navléklo prsten, mě k&#160;žádnému z&#160;nich nic netáhlo a&#160;nevolalo. A&#160;teď přišel ten, koho jsem vyhlížela, a&#160;zase odešel. Dobře tak&#160;– kdyby nezapomněl, kdyby se znova vrátil, musela bych ho poslat pryč znova. Copak se hodíme jeden k&#160;druhému? Hloupě jsem se zamilovala, vnevčas a&#160;ne do pravého člověka, ale rozum jsem ještě neztratila.</p>
			<p class="MLP_text ParaOverride-1">Bolí mě tvoje jméno, Latydare, Letňáčku.</p>
			<p class="MLP_text ParaOverride-1">A&#160;oni: měla by ses vdát!</p>
			<p class="MLP_text ParaOverride-1">Vlhký večerní vzduch voněl senem, lesem, půdou. Světlušky jí křížily cestu v&#160;celých hejnech, z&#160;mokřin zaznívaly žabí hlasy. Nad krajinou se nesl smích od ohňů a&#160;píšťalky plašily mlčenlivý let sov:</p>
			<p class="MLP_verse_-I-_-12-12- ParaOverride-1">„Dva věnce upletu, pro tebe jeden, druhý pro mě.<br/>Hodím je do ohně, pojď jenom blíž, pojď blíž,<br/>prsten mi přichystej a&#160;místo ve svém domě,<br/>neměls nic slibovat&#160;– teď se mě nezbavíš!“</p>
			<p class="MLP_text ParaOverride-1">Náhle, za zátočinou, klisna varovně zafrkala a&#160;Halýša jí přitáhla uzdu. Z&#160;hlubokých stínů okolo cesty vyklouzl malý mrštný stín. Liška. Zahlédla jezdkyni&#160;– ale místo aby rychle zmizela, zastavila se a&#160;zadívala se dívce přímo do obličeje. Vypadala udiveně. Zvědavě popoběhla blíže. Je vzteklá, napadlo zemanku&#160;– a&#160;v&#160;téže chvíli, co jí ta myšlenka proběhla hlavou, věděla, že se mýlí. Liška si ji jen prohlížela, zmatená, ano, Halýša cítila její zmatek. Šelmička netušila, koho má před sebou&#160;– a&#160;nebyla dávno nezkušené štěně. Před kolika lidmi už utíkala&#160;– a&#160;dnes?</p>
			<p class="MLP_text ParaOverride-1">„Jdi, jdi odtud!“ křikla na ni dívka, podivně vystrašená. Lidský hlas konečně dodal lišce jistoty. Střelhbitě zmizela v&#160;křoví.</p>
			<p class="MLP_text ParaOverride-1">Halýša pobodla koně do trysku. Padl na ni děs té udivené lišky. Ne, její vlastní. Co se to se mnou jenom děje? Vnímám víc a&#160;víc věcí jinak, les, zemi, zvířata i&#160;ptáky&#160;– a&#160;oni mě…</p>
			<p class="MLP_text ParaOverride-1">Když zarazila před Pomezím, klisna byla oblitá potem.</p>
			<p class="MLP_text ParaOverride-1">„Halýško, kde jsi! Pospěš!“</p>
			<p class="MLP_text ParaOverride-1">Bratr jí podával hořící pochodeň. Koně dali opatřit a&#160;odvést do ohrady a&#160;zamířili k&#160;hranici na nedávno pokosené louce pod tvrzí. Lidé z&#160;domu i&#160;někteří přátelé z&#160;okolí tam na ně dávno netrpělivě čekali. Halýša se mezi nimi konečně upokojila a&#160;o&#160;podivném chování lišky přestala uvažovat.</p>
			<p class="MLP_text ParaOverride-1">Než přiložila pochodeň k&#160;otýpce slámy, přitočila se k&#160;ní Zalka a&#160;s&#160;přátelským mrknutím zašeptala:</p>
			<p class="MLP_text ParaOverride-1">„Jenom dej pozor, ať přitom sama nechytneš&#160;– i&#160;když&#160;– bylo by načase!“</p>
			<p class="MLP_text ParaOverride-1">Jistě, ta stará pověra, že kdo se děvčeti objeví ve chvíli zapalování hranice před očima, toho si vezme! Halýša se zamračila. Pak pevně semkla víčka a&#160;zapálila slámu poslepu. Má milá Zalko, já už hořím, ty ani nevíš jak&#160;– a&#160;bolí to ažaž.</p>
			<p class="MLP_text ParaOverride-1">Hranice zapraskala.</p>
			<p class="MLP_text ParaOverride-1">Tehdy dívce za zavřenými víčky vytanul jediný obličej.</p>
			<p class="MLP_text ParaOverride-1">Plameny divoce vyšlehly a&#160;vyvrhly do letního vzduchu snopy jisker. Děvčata zavýskla radostí.</p>
			<p class="MLP_text ParaOverride-1">Liška… Co vlastně ve mně viděla ta liška?</p>
		</div>
</body>
</html>